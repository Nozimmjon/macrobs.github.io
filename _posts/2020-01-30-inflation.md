# \[2-қисм\] Инфляция қандай пайдо бўлади?

[1-қисмда](https://telegra.ph/1-%D2%9Bism-Inflyaciya-%D2%9Bandaj-%D2%B3arakatlanadi-Nazarij-yondoshuv-01-20) инфляция борасида жуда кенг тарқалган, бироқ тўғри бўлмаган ғоя ҳақида тўхталиб ўтдик. Яъни, инфляция бу фақат монетар феноменмаслиги, Марказий банк иқтисодиётда пул таклифи устидан тўлиқ назоратни амалга оширолмаслиги ва инфляцияни таргетлаш ва унга эришиш ҳар доим ҳам китоблар фараз қилганидек осон эмаслиги тушунтирилди.

Агар юқоридаги фикрлар нотўғри бўлса, табиий савол туғилади – инфляция қандай пайдо бўлади? Пул таклифининг кўпайиши ҳар доим инфляцияга олиб келадими? Қандай факторлар инфляцияни келтириб чиқаради?

Пул таклифининг ортиши - жуда кўпчилик иктисодчилар фикрича ва 99% монетар сиёсатга бағишланган китобларда қайд этилишича - инфляцияни келтириб чиқаради. Шунинг учун, инфляцияни жиловлаш учун Марказий банк пул таклифи ортишини, кредит ўсишини чеклаши керак ва жуда кўп Марказий банклар, шу жумладан Ўзбекистонники ҳам шундай чораларни кўради. Афсуски, бу иситмани қорин оғриғига қарши дори билан даволашдек гап. Қуйида инфляция аслида қандай пайдо бўлиши тушунтирилган.

Нархлар даражаси (инфляция) бўйича яна бир назария қуйидаги макроиқтисодий айният билан бошланади:

PQ ≡ W + U

Мазкур ифода ЯИМни ҳисоблашнинг даромад усули бўлиб, унга кўра номинал ЯИМ бу барча даромадларнинг йиғиндисига тенг. Соддалаштириш учун, бу ерда иқтисодиётда икки хил даромад бор бўлсин - иш ҳақи (W) ва ялпи фойда (U). Ифодани ҳар икки томонини Qга бўламиз:

P ≡ W/Q + U/Q

W - ўртача иш ҳақи миқдори (w) ва ишланган вақтнинг (L) йиғиндисига тенг : W = wL  
(масалан, агар w соатига 10 минг сўм бўлса ва L 10 соат бўлса, шунда W 100 минг сўм бўлади). Демак:

P ≡ wL/Q + U/Q

Q/L шунда бир бирлик махсулот ишлаб чиқариш учун сарфланадиган вақт (соат) ёки ўртача меҳнат унумдорлиги (AP<sub>L</sub>):

P ≡ w/AP<sub>L</sub> + U/Q

w/AP<sub>L</sub> – бир бирлик ишчи кучининг баҳоси. U/Q – макроиқтисодий устама (macroeconomic markup).

Назария қуйидаги фаразларга асосланган:

  - > H1: иқтисодиёт одатда тўлиқ қувват билан ишламайди ҳамда ишлаб чиқариш (Q) ва иқтисодий ўсиш ялпи талабга нисбатан ўзгариб боради (Буни Кейнснинг самарали талаб назарияси деб ҳам номланади);

  - > H2: ўртача иш ҳақи миқдори (w) нинг даражаси иш берувчи билан келишилиб ўрнатилади ва ишчиларнинг нисбий кучига (иш берувчиларга нисбатан) боғлиқ;

  - > H3: ялпи фойданинг номинал даражаси (U) ялпи талабга боғлиқ (Kalecki нинг фойда назарияси);

  - > H4: AP<sub>L</sub>  - ўртача самарадорлик макроиқтисодий ҳолатнинг функцияси, яъни у ялпи талабга проциклик (талаб ортса ортади, тушса тушади). Иқтисодий пасайиш даврида, самарадорлик ишчилар ишдан бўшатилишидан олдин тушади.

Шундай қилиб,

P = w/AP<sub>L</sub> + U/Q

Нархнинг даражаси бир бирлик ишчи кучининг баҳоси ва макроиқтисодий устаманинг ўзгариши натижасида ўзгаради. Юқоридаги формулани ўсиш сурати кўринишида қуйидагича ёзиш мумкин:

g<sub>p</sub> ≈ (g<sub>w</sub> – g<sub>APL</sub>)s<sub>W</sub> + (g<sub>U</sub> – g<sub>Q</sub>)s<sub>U</sub>

s<sub>W</sub> ва s<sub>U</sub> – иш ҳақи ва фойданинг ялпи даромаддаги улушлари бўлиб, уларнинг йиғиндиси бирга тенг (s<sub>W</sub> + s<sub>U</sub> = 1). Шундай қилиб, инфляция иккита манбага эга:

  - > Харажатдан келиб чиқувчи (Cost-push inflation): Ишчи ҳақи даражаси меҳнат унумдорлигига нисбатан қанча тез ўсса шунча юқори инфляцияни келтириб чиқаради. Инфляция ва ишчи кучи баҳосининг ўзгариши ўртасида жуда кучли боғлиқлик мавжуд;

  - > Талабдан келиб чиқувчи инфляция (Demand-pull inflation): У Kalecki’нинг фойда назарияси бўйича ҳаракатланиб, фойда даражаси ялпи талабнинг функциясидир. Шунинг учун, , g<sub>U</sub> – g<sub>Q</sub>  ялпи талабнинг иқтисодиётга босимини акс эттиради, (output gap). Агар ялпи талаб (g<sub>U</sub> ) ортса and ялпи таклиф (g<sub>Q</sub>) ўзгармаса, шунда бошқа факторлар ўзгармаганда нархлар (g<sub>P</sub>) кўтарилади. Агар иқтисодиёт ўзининг потенциалида бўлмаса ялпи таклиф (g<sub>Q</sub>) ўзгармас деб фараз қилиш нотўғри бўлади. Одатда, ялпи талаб учун позитив шок ялпи таклифнинг ҳам ўзгаришига олиб келади, сабаби узоқ муддатда ҳам утилизация даражаси (яъни корхоналарда доимо ишлаб чиыаришни ошириш имконияти бўлади) 1 дан паст бўлади.

Агар эътибор берсак, юқоридаги формулада пул таклифи мавжуд эмас. Пул таклифи тўғридан тўғри ишлаб чиқариш нархига таъсир ўтказмайди. Албатта, сарф-ҳаражат инфляцияга таъсир этиши мумкин, лекин бу ҳам иқтисодиёт ҳолатига боғлиқ. Ёлғиз иш ҳақининг ўзгаришининг эмас, балки унинг меҳнат унумдорлигига нисбатан ўзгариши муҳим.

Пулнинг иқтисодиётда қандай яратилиши билан боғлиқ ҳолда, бу назария нарх ва пул таклифи ўртасидаги коррелацияни кўрсатади. Аммо, “Пулнинг миқдорий назарияси”дан фарқли равишда боғлиқлик тескари равишда рўй беради: Юқори ишлаб чиқариш ҳаражатлари ва юқори талаб босими товар ва хизматлар нархини кўтаради, бу эса иқтисодиётда банк тизими томонидан юқори суратда пул яратилишини тақозо этади. Бошқача айтганда, юқори нарх-наво юқори пул таклифини келтириб чиқаради.

Кенгроқ тушунтирганда пул массасининг ўсишининг ўзи инфляцион эмас, сабаби пул таклифи иқтисодиётдаги талабга қараб ўзгариб боради. Иқтисодий агентлар тўсатдан ўзлари ҳам нима қилишни билмайдиган қоп-қоп пул билан таъминланмайди. Iундай экан, пул таклифи осмондан тушиб қолмайди, ишлаб чиқариш жараёнига нисбатан унинг пайдо бўлиши ва муомаладан чиқишини тушуниш ҳамда пулнинг яралиши оқибатида пайдо бўладиган қарзни ҳам таҳлил қилиш муҳим. Агар иқтисодиёт ўсаётган бўлса, албатта пул таклифи ортади, агар иқтисодий агентлар пулни қўлида ушлашни ҳоҳламаса, унда улар банкдаги қарзларни тўлашни тезлаштириши мумкин.

Инфляция бўйича сиёсатни юритиш учун бу қандай аҳамият касб этади? Монетар сиёсатнинг инфляцияга тўғридан-тўғри таъсири унчалик кучли эмас, фоиз ставанинг кўтарилиши, наборот, ҳаражат сифатида инфляциянинг ортишига ижобий ҳисса қўшаётган бўлиши мумкин.
